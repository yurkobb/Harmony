Наступний етап розвитку музичної культури від початку Х1Х до початку ХХ століть проходив під естетичним гаслом
романтизму. Музичній творчості романтиків властиві дві засадничі риси. Перша полягає у продовженні й подальшому розвитку
основних канонів мовних елементів і форм, успадкованих від високого класицизму. Друга риса стала наслідком нових
естетичних уподобань, культивованих у духовному житті тогочасної Європи: посиленої чуттєвості, ліричності,
суб"єктивності у сприйманні життя, протиставлення реального і нереального (фантастичного), схильності до філософічності
і витонченого психологізму. Така внутрішня суперечливість уподобань відбилася на характері виразових засобів,
використовуваних композиторами. Ці засоби характеризуються надзвичайною полярністю: одночасним використанням хроматики і
діатоніки (особливо модального типу) - в гармонії, пісенності і декламаційності - в мелодиці, стремлінням до
безперервності розвитку при загальній закругленості частин цілого - у формі, змішуванням високого (мистецького) з
низьким ( побутовим, фольклорним) - у жанрах.

За взірець традиційної гармонічної будови періода може служити початковий період "Пісні без слів" № 28 Ф.Мендельсона, де
все (і скоординовані обидві каденції, і узгодження гармонічних зворотів з структурою мелодичних фраз усередині речень, і
діатонічна акордика з подвійною домінантою в половинній каденції) відповідає чисто класичному, нормативному
типу. Романтична виразовість досягається напрочуд пластичною будовою мелодії, яка променіє світлим і теплим ліризмом, а
також фактурними засобами: дублюванням мелодії, розміщеної в сопрано, одним із середніх голосів, а також підкресленням
окремих фраз паралельними секстовими або терцевими "вторами", що згущує акордовий виклад до п"яти-шестиголосся. Це наче
стилізація ліричної пісні в дусі німецького бідермаєру, культура якого була близька композиторові. (прикл. 1). Такою ж
по-класичному нормативною є гармонічна будова початкових періодів у першій частині сонати для фортепіано Ля мажор
тв. 120 Ф.Шуберта, темі "Симфонічних варіацій" Р.Шумана чи в Інтермеццо № 3 тв. 117 Й.Брамса та в інших випадках,
пов"язаних з жанровими (пісенними, моторними, танцювальними) музичними образами. У всіх цих випадках нова мелодична і
фактурна "лексика" спирається на традиційну гармонічну граматику.

Не можемо обминути увагою ще одного показового твору, побудованого на класичній функціональній тріаді і відхиленнях до
діатонічних ступенів - п"єси "Мрії" з фортепіанного циклу Р.Шумана "Дитячі сцени", тв.15, блискучий аналіз якого виконав
класик музики ХХ сторіччя Альбан Берг ("Музична імпотенція "нової естетики" Ганса Пфіцнера"// Питання стилю і форми в
музиці: Наукові збірки ЛДМА ім. М.Лисенка/ Редактор-упорядник Я.Якубяк.- Вип. 4.- Львів: Каменяр, 2001.- С.209-221). У
центрі уваги автора - аргументи в доказ того, чому ця скромна п"єска у простій чотириголосій фактурі і такій же класично
ясній формі стала одним із шедеврів романтичного музичного стилю. А.Берг вказує в першу чергу на мелодію, "краса якої
полягає не стільки у численності мотивних варіантів, скільки ... у надзвичайній виразовості окремих мотивів; щедрості їх
взаємозв"язків; багатоманітності використання заданого мотивного матеріалу"(там само, с.214), а також на зміщення
акцентів зі сильних долей такту на слабкі (с.215), частоту гармонічних змін і способи гармонізації мелодичних
кульмінацій (там само, с.216), фактурні особливості (там само, с.218). Автор так резюмує свій аналіз: "...Навряд чи й
завершення п"єси набрало би такого досконалого вигляду без потужного мистецького задуму, без свідомого використання
музичної майстерності"(там само, с.217).

Зосередженість романтиків на емоції, ліричній виразовості привело до розквіту суттєво оновленої мелодики, яка
збагатилася фольклорними впливами та мовними інтонаціями схвильованого, інтимного типу. Одночасно мелос стає
ініціативним у формотворенні, певною мірою вивільнюючись від домінування гармонічної вертикалі. У прелюдії сі мінор
Ф.Шопена кантиленна мелодія басового голосу розгортається трьома дугоподібними мелодичними фразами, з яких кожна
наступна досягає вищої кульмінації, охоплюючи двооктавний амбітус напочатку цілковито без участі гармонії: перші дві
фрази побудовані на тоніці, третя починається шостим тризвуком. Активне функційне "життя" гармонії посилюється в міру
наближення до половинної каденції. Втрата басовим голосом мелодичної активності і перетворення його у звичну функційну
опору компенсується у 7-8 тактах уведенням у верхньому голосі елегійної фрази з нульовим діапазоном (прикл. 2).

Подібним прийомом скористався також Е.Гріг у "Весні" з "Ліричних п"єс" для фортепіано, де все перше речення (8 тактів)
побудоване на тоніці за винятком 3 і 7 тактів (IY6/4). Тема, викладена нижнім голосом у першій октаві, продубльована
верхнім у тріольному варіанті октавою вище. "Стояння" гармонії, барва тональності, специфічний регістр і такий фактурний
спосіб викладу створюють ефект особливої чистоти, прозорості і сонячної яскравості. (прикл.3).

Посилення мелодичного чинника часто супроводжується нівелюванням функційної чіткості акордики, як у середній частині
ноктюрну соль мінор тв. 15, № 3 Ф.Шопена. Ефект тональної неоднозначності в умовах строгої діатоніки виникає тут
внаслідок перемінності гармонічних функцій, яка створюється при допомозі ритму (коли іктові акорди сприймаються як
стійкі) та секундового співпідпорядкування акордів (у 1 і 4 тактах). Звідси мінливість тонік ре мінора (еолійського) і
Фа мажора (іонійського), а також уявна тонікальність ля мінорного і соль мінорного тризвуків у 6 і 7 тактах завдяки
квартовим ходам баса. (прикл.4)

Мелодична природа гармонії романтиків проявляється по-різному. Одна з найпростіших її форм виникає у випадку функційної
і ритмічної ідентичності мелодії і гармонії, при якій, як правило, провідна роль залишається за мелодією. Переконливим
прикладом такого функційного домінування мелодії може служити одна з тем другого дуету для скрипки і фортепіано "Рідний
край" Б.Сметани. Мелодія тут є яскраво слов"янським субстратом і за ритмічною, і за інтонаційно-мелодичною структурою,
складається з двох речень мелодично ідентичних, але різних тонально, що нагадує первинну двочастинну транспозиційну
форму (термін В.Гошовського: "У истоков народной музыки славян".-М.-1971.-С.149). Кожному звукові мелодії, побудованої
на нижньому мажорному тетрахорді, відповідає один акорд, підпорядкований функції мелодичного тону. Обидва речення
відрізняються між собою двома акордами на межі першого і другого тактів, що зовсім не спотворює мелодичної інтонації, а
робить її цікавішою і динамічнішою, незважаючи на простоту гармонічних зворотів.(прикл.5).

Подібний спосіб гармонізації - у "Променаді" з "Картинок з виставки" М.Мусоргського. На відміну від Б.Сметани тут
гармонічний ряд будується на основі секундових і терцевих поєднань акордів (YI - Y6 - YI - Y - III - Y - I - YI) за
винятком чотирьох останніх долей, які повним зворотом фіксують модуляцію з B у F. У результаті функційність акордів
послабилася й не "тисне" на мелодію стереотипними синтагмами, а дає їй вільно розгортатися (не випадково тонічний
тризвук з"являється аж після шостого акорду). Обидві тональності звучать дуже ясно, тобто граматична основа гармонії
залишилася непорушною. Але її виразовість і "лексика" значно збагачені за рахунок вільної комбінаторики діатонічних
акордів ладу. Це супроводжується побічними ознаками: зростанням ролі фонічної барвистості акордів, виникненням
своєрідного голосоведення, далекого від академічних норм (паралельні квінти і октави), зіставленням сольних (як заспів)
і акордових епізодів теми. А найголовніше - дух цієї музики набирає яскраво національного забарвлення з сильним
відтінком архаїчності. (прикл.6).

Намагання створити український музичний стиль спонукали і М.Лисенка до пошуків специфічної гармонічної виразовості, і в
кращих своїх творах йому вдалося досягнути мети. Однією з його творчих знахідок також є використання мелодичної
концентрованості, при якій часто акорд не виступає як самостійна функціональна структура (винятком є кадансові
ділянки). Прикладом цього може служити хор "Туман хвилями лягає" з опери "Утоплена", в якому перше речення має таку
гармонічну будову: I - IY - I - YII - YI6 - II 2 - I - III - YI 6/4 - III - YII - YII 6/5 - III - Y7(гарм.) - I (мі
мінор). У цьому гармонічному ряді є три секундові і одне терцеве поєднання, при яких, як відомо, гармонічна функційність
не є однозначно автентичною чи плагальною, чотири кварто-квінтові сполуки виникають між III,YI i YII натуральним
тризвуками, що створює сильний ефект перемінності акордових функцій (паралельного мажору) у тактах 5-7. Таким чином
функційно сильними є лише початковий (плагальний) та кінцевий (автентичний з гармонічною домінантою) звороти, в усіх
інших випадках увага концентрується на функційності тонів мелодії (прикл.7).

Безліч таких витончених, колоритних гармонічних ефектів розсіяно в солоспівах М.Лисенка на слова Т.Шевченка. У фрагменті
з солоспіву "Закувала зозуленька" переважає чергування акордів секундового співвідношення: IY6 - Yгарм. - IY6 - III6 -
YII нат.- IY6 - III6 - IY - I(до мінор). Емоційна стриманість, холодна жорсткість гармонії, поєднана з виразними
мелодичними фразами речитативного типу, створює образ дівочого суму, адекватного вербальному текстові (прикл.8).

Розквіт національних музичних культур у багатьох країнах Європи спонукував композиторів до вивчення автентичного
музичного фольклору і його інтонаційно-ладових та ритмічних особливостей, які ставали елементами авторських стилів. Це
помітно позначилось на ставленні до гармонії, яка трактувалася не як традиційний акомпанемент, супровід мелодії, а як
органічний елемент якісно нової мистецької цілості. У мазурці До мажор (№57 без опусу) Ф.Шопена акорди подвійної
домінанти використані поза канонічним контекстом і є діатонічними акордами лідійського До (прикл. 9). Останній рядок
солоспіву "Ой крикнули сірі гуси" М.Лисенка на сл. Т.Шевченка проходить повністю у фригійському ре, в якому тризвуки
Es-dur i c-moll, незважаючи на зовнішню схожість на відомі хроматичні акорди, є акордами однозначно діатонічними. До
фрігійського колориту тут ще долучаються підголоски народного типу, тонко вплетені у гармонічну канву
(прикл. 10). Збільшена секунда між III i IY ступенями мінору - один з атрибутів думного ладу - проявляється в акордиці
2-ї Рапсодії для фортепіано М.Лисенка (прикл. 11).

Вплив народної інтонаційної ладовості на композиторську свідомість був настільки глибоким, що проявлявся навіть на
такому консервативному елементі гармонії, як каданс. Перше речення початкового періоду романсу "Сосна" Е.Гріг закінчує
замкненою автентичною каденцією з натуральною домінантою у дорійському ре, розв"язуючи в мелодії YII нат. ступінь вниз у
Y. (прикл. 12а). У подібний спосіб розв"язаний гармонічний Y7 у тоніку, ведучи ввідний тон униз через високий YI (як
нону) до тонічної квінти в кінці початкового періода другої частини Концерту для фортепіано з оркестром (прикл. 12б), і
такий каданс належав до його улюблених. У пісні Варлаама з 1 дії "Бориса Годунова" М.Мусоргського - плагальна каденція у
фрігійському fis з II низьким секстакордом (прикл. 13). Плагальні кінцівки часто використовував М.Лисенко, як от
каденція III - YI - I у солоспіві "Туман, туман долиною" в ре мінорі, де тоніка згортається в унісон, як це буває в
народних піснях (прикл. 14). До того ж типу особливих діатонічних каденцій можна віднести й відому шопенівську домінанту
з секстою, розв"язувану в тоніку. Більшість цих гармонічних "модалізмів" - результат впливу специфічної ладовості
народної мелодики на гармонію.

Маючи справу з мелодикою фольклорного типу, романтики намагалися зберегти автентичну жанрову характерність. Поскільки в
такій мелодиці домінує строфічний принцип, що містить у собі більшу чи меншу повторність мотивів чи фраз, композитори
користувалися прийомом перегармонізації. У мазурці тв. 33, №2 Ф.Шопена початковий період складається з двох речень,
перші фрази яких однакові. Початкове речення гармонізоване так: I - Y7 - I - Y7, тобто двом фразам відповідають два
розімкнені автентичні звороти. У другому реченні дві мелодичні фрази гармонізовані повним досконалим зворотом. Для
створення в гармонії структурного контрасту сумування (2+2+4) автор по-іншому гармонізував першу фразу (прикл. 15). У
мазурці тв. 30, № 2 у тактах 33-40 восьмитактовий період взагалі побудований на одній двотактовій мелодичній фразі,
повтореній чотири рази, але гармонізованій кожний раз по-іншому.

Така варіантна гармонізація використана М.Лисенком у фортепіанній п"єсі на мотив народної пісні "Без тебе,
Олесю". Початковий мелодичний двотакт повторюється тут дев"ять разів, і кожний раз гармонія міняється в якихось
деталях. Щось подібне спостерігаємо в тактах 14-21 "Веснянки" для жіночого хору з опери М.Лисенка "Енеїда", у якій
мелодично і ритмічно варіюється архаїчна тетрахордна поспівка, а також і гармонічні звороти, які її супроводжують
(прикл. 16). Ці випадки служать гарним прикладом трактування гармонічної змінності як форми втілення непохитної
мелодичної сталості.

Незважаючи на всю привабливість і специфічність діатонічних гармонічних знахідок композиторів ХІХ ст., не вони стали
основною прикметою музичного романтизму, а хроматика у її численних проявах як виразник експресії енергетичних
устремлінь звуків, трактованих хроматично, яка, як відомо, має мелодичне походження. Найпоширенішими формами такої
хроматики є відхилення до діатонічних ступенів ладу та численні варіанти альтерації акордів субдомінанти і домінанти,
пов"язані як з висхідним (автентичним), так і з спадним (плагальним) тяжінням.
