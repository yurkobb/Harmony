Одна з основних методологічних засад консерваторського курсу гармонії полягає в пізнанні гармонічних особливостей різних
музичних стилів, що відкриває студентові будь-якого фаху шлях до адекватного розуміння музичної творчості композиторів
різних епох і національних шкіл. Втілення цієї засади на практиці не є таким простим і досяжним з двох причин. По-перше,
навчальна програма зобов"язує до проходження тематики цього предмету, відсутньої у навчальних планах середньої ланки
музичної освіти (це стосується, як правило, виконавських спеціальностей): різних фактурних форм, хроматичної системи в
її повному обсязі (хроматики внутрішньоладової, міжладової і модуляційної), формотворчої ролі гармонії тощо. Поєднання ж
тої "обов"язкової" тематики з діахронним висвітленням проблематики гармонії важко укладається в "прокрустове ложе"
традиційного курсу. По-друге, поки-що не маємо науково-методичних праць, які у лаконічній, раціонально дозованій і
доступній для студентів формі висвітлювали б стилістику гармонічних засобів, а без таких праць навчальний процес втрачає
у мобільності і результативності. Це й послужило стимулом до написання цих есеїв, які хоча б частково могли б допомогти
долати зазначені суперечності.  У центрі уваги викладу - пара категорій: "стиль" і "гармонія" у їх системному
зв"язку. Незважаючи на певні розбіжності в дефініціях стилю, можна використати такі: "Стиль - це конкретно історичний
стан системи музичної мови" ( Арановский В. Мышление, язык,семантика.- В зб.: Проблемы музыкального мышления.-М.,
1974.-С.96); "Стиль - це система стійких ознак художнього явища"(Горюхина Н. Еволюция сонатной формы.-К.,1970.-С.305);
"Музичний стиль - це спільні риси композиторської техніки, типові для твору, композитора, для музики даного народу,
історичного періоду" (Lissa Z Styl muzyczny.-В кн.: Mala encyklopedia muzyki.- Warszawa,1968.-С.989). Останнє з цього
ряду визначення наче знаходить своє продовження у В.Медушевського: "...Стиль мислиться одночасно і як мовна категорія:
уява про духовний зміст стилю згортається на системі виразових засобів і граматик, які характерні для творів даного
стилю" (О закономерностях и средствах художественного воздействия музыки".-М.,1976.-С.15). Тобто категорія стилю охоплює
цільність, системність, єдність змістовних і формальних сторін, стійкість ознак, які характеризують явище. Гармонія як
категорія є носієм формальних ознак, одним із факторів стилю. Сукупність гармонічних засобів стає підсистемою стильової
системи. Як інгредієнт музично-інтонаційної форми висловлювання гармонія розглядається також як категорія історична, яка
на кожному етапі свого існування обростає стилістичними критеріями.

Поскільки стиль у музиці є поняттям багатогранним і має відношення до жанру, окремого твору, творчості композитора,
творчого напряму, національної школи тощо, то для ясності викладу обмежимося узагальненим розумінням цього поняття для
порівняння не стільки індивідуальних стилів, скільки стилів тих історичних епох, у яких гармонія відігравала роль одного
з опорних, найвиразовіших елементів музичної мови. Це будуть стилі епохи бароко (ХУІІ- першої половини ХУІІІ ст.),
високого класицизму (друга половина ХУІІІ - початок ХІХ ст.), романтизму (ХІХ ст.) та новітньої музики. Такий підхід
допоможе створенню панорами знань музичних стилів у їх діахронних зв"язках. Саме історичний контекст виявляє, які
конкретні мовні і граматичні форми виконують роль стійкої ознаки стильової системи і як ці ознаки згодом зникають чи
адаптуються до нових стилістичних умов. Основна увага приділятиметься основній граматичній формі - гармонічним зворотам,
як послідовностям і взаємозв"язкам вертикалей, що мають різне виразове значення, різний динамічний, семантичний і
логічний сенс. Це виявлятиме переважання певної акордики і гармонічних зворотів як типових у різні історичні епохи
розвитку музики.  Гармонія як структурний принцип організації багатоголосся проявляє себе на фонічному (фактурному),
морфологічному, синтаксичному і композиційному рівнях, отже й народження нової стильової якості відбувається на кожному
з них, хоча й різною мірою. З цього виникає потреба у використанні цілісного методу гармонічного аналізу, який дозволяє
охопити повністю всю музичну тканину аналізованого твору і оцінити її крізь призму гармонії.  Пропоновані есеї не слід
сприймати як завершене й вичерпне наукове дослідження, а лише як лаконічний виклад одного із можливих і методично ясних
способів підходу до теми, який студент може використати у своїй самостійній підготовці з курсу гармонії.
