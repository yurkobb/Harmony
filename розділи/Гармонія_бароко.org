Кристалізація нових ладотональних принципів, які стали наслідком усвідомлення гармонії як нового самостійного і дуже
потенційного засобу виразовості, розпочалася ще в добу Відродження. Сукупність процесів цієї кристалізації досліджена
Й.Хоминським у його двотомній праці "Історія гармонії і контрапункту". На підставі аналізу творів чільних представників
цього музичного стилю автор відстежує формування акордики кадансів як завершальних музичних зворотів та так званих
внутрішніх кадансів, розширення кола акордових сполучень з перевагою домінантових залежностей від чистої діатоніки аж до
розвиненого хроматизму. Всі ці явища розглядаються в контексті центрального процесу кризи й розпаду модальної системи
домінуючої хорової поліфонії і засвоєння нових здобутків унаслідок формування мажоро-мінорної системи і щораз більшого
розвитку світських музичних жанрів. Це ілюструє наведений Й.Хоминським приклад [18, 321]: завершальних п"ять тактів хору
а капела "Sibilla Liвica" з циклу "Prophetiae Sibyllarum" Орландо Лассо, в якому розширене коло домінантових сполучень
низки мажорних тризвуків у квінтовій послідовності (Мі-Ля-Ре) приводить до повної завершальної каденції в тональності
Соль мажор. Яскраві приклади, які ілюструють описані Й.Хоминським процеси формування нової гармонії в ХУ1 ст., можна
знайти також у "Взірцях музичних форм від григоріанського хоралу до Баха" К.Перріша і Дж.Оула та книзі С.Скребкова
"Художні принципи музичних стилів".

Процес кристалізації мажоро-мінорної системи тривав протягом усього барокового періоду, ставши, за твердженням
Т.Бершадської, "основою всіх інтонаційних проявів і формотворчих сил музичного вираження і, оволодівши здатністю
"скріплювати цілі групи гармоній у єдине ціле" (Танєєв), починає активно взаємодіяти і з формою, і з ритмом, і з
мелодією і т.п." [3,155].

У цьому процесі на перше місце слід поставити формування гармонічного принципу організації багатоголосої музичної
тканини як руху вертикальних комплексів, а також основних логічних засад гармонічного музичного складу і різних його
фактурних варіантів. При тому слід брати до уваги стилістичне розмаїття, властиве європейському мистецтву тієї пори. У
ньому поєдналися власне бароко з його пишністю, контрастами й риторично-афективною виразовістю й символікою, рококо як
французький різновид останнього з його галантністю і гедонізмом, та паростки раннього класицизму з його детермінізмом і
цільністю мислення. В музичній творчості ці якості взаємодіяли залежно від особливостей національної культури та
авторських індивідуальностей. На перший план виділяються естетичні категорії міри (як пропорційна відповідність мікро- і
макрокосмосу) і смаку (як уміння дотримуватися міри).

У музиці ХУ11 ст. вся діатонічна акордова система мажору й мінору вже використовувалася з великим художнім ефектом. У
перших шести тактах вступного Qrawe з Сонати мі мінор для двох скрипок з цифрованим басом Й.Розенмюллера представлено
тризвуки або їх обернення усіх щаблів за винятком другого. Гармонічний ряд розгортається двома розімкнутими автентичними
зворотами питальної семантики відповідно по 3 та 5 акордів у кожному (приклад 1).

У 1У частині тієї ж сонати композитор вдається до доволі активної модуляційної хроматики, створюючи чарівні ефекти
світлотіні уведенням мажорних тональностей Соль і Ре, які в часовому вимірі переважають над тональностями основною (мі)
та субдомінантовою (ля). Тональності розміщені так, що ля мінор опиняється у самому центрі розгортання: мі - Соль - Ре -
Соль - ля - Соль - сі - мі.

Справжньою хрестоматією з тогочасної гармонії є хорали Й.С.Баха. Головна їх риса полягає у сформованій чотириголосій
фактурі переважно акордово-гармонічного типу з надзвичайно співучим голосоведенням, яка згодом стала естетичним еталоном
у навчальних курсах генералбаса (гармонії) і залишається такою досьогодні. У цьому хоральному голосоведенні виробилися
чіткі функції голосів: співвідношення сопрано, як носія мелодії, і баса, як функційної опори акордової вертикалі, тобто
так зване "контурне двоголосся", а також плавний, поступенний рух середніх голосів, які заповнюють вертикаль. Інколи, як
виняток, композитор вдається до п"ятиголосся, використовуючи дублювання окремих звуків у акордах, як наприклад у строфі
2 хоралу з Мотету №3 (т.т. 104-122). Однак домінуючим є чотириголосий тип фактури. Фр. Блюме обгрунтовано стверджує:
"Для всього стилю бароко чинним є те, що споруда верхнього голосу височить понад басом-континуо, тобто спирається на
нього та якоюсь мірою протистоїть йому"[4,36]. У наступному фрагменті хоралу з кантати № 102 це протистояння досягається
протилежним спрямуванням руху сопрано і баса. (приклад 2).

Як приклад сформованого, нормативного голосоведення наводимо фрагмент хоралу № 249(нумерація хоралів тут і далі - за
редакцією Ф. Сменда і Л.Ерка), в якому рух контурних голосів у першому і напочатку другого тактах є протилежним, до того
ж альт рухається паралельними секстами з сопрано, а тенор - паралельними терціями з басом. Таке напрочуд пластичне
голосоведення підкреслює співучий, задушевний характер мелодії цієї німецької пісні (приклад 3).

З другого боку, естетика бароко вимагала порушення правил, "дисгармоній", що спостерігаємо у творчості багатьох
композиторів тієї доби. В хоралі № 248 Й.С.Баха протягом одного лише двотакту бачимо низку відхилень від нормативного
голосоведення: 1) перехрещення тенора з басом; 2) стрибок терції ввідного тризвука при розв"язці в тоніку, як, зрештою,
використання зменшеного тризвука як самостійної структури; 3) подвоєння квінтового тону тоніки на третій долі 1-го такту
при покинутому затриманні до прими; 4) при розв"язці зм. увідного септакорду подвійної домінанти - подвоєння квінти в
домінанті стрибком у тенорі. Усі ці "вольності" допущені , очевидно, задля максимальної інтонаційної виразовості,
поліфонізації голосоведення у всіх партіях (приклад 4).

Багато авторів високо оцінювали саме цю властивість музики Й.С.Баха. Т.Адорно, наприклад, писав з цього приводу: "Його
композиції - це синтез гармонійного генерал-басу і поліфонічного мислення. Цей синтез нерозривно інтегрувався в логіку
акордної прогресії, позбавленої, однак, свого гетерогенного, неоднорідного тягаря, бо вона є чистим результатом ведення
голосу, і саме це надає творам Баха незвичайної плавності" [1,149].

Й.С.Бах, як правило, дотримувався функційної логіки гармонічних поєднань (T - S - D - T). Однак натрапляємо в його
музиці на цікаві винятки. В одному з них (хоралі з кантати № 123) увідний зменшений терцквартакорд розміщений після
тоніки й перед субдомінантовим секстакордом, сприймаючись тут як гостра субдомінанта. Згодом такий спосіб функційного
трактування ввідних терцкварт- і секундакордів став нормою в класичній гармонії (приклад 5). При явній перевазі
автентичних зворотів у завершальних і внутрішніх кадансах у тому ж хоралі зустрічаємо плагальний каданс, який
виділяється в контексті своїм величним спокоєм (пр. 6).

Та в бахівських хоралах приваблюють не так самі каданси (хоча в них прихована безліч несподіваних виразових ефектів), як
спосіб їх використання і взаємодії. Ще А.Веберн помітив таку структурну особливість хоралів, як їх "монтаж" з
двотактових ( а не чотиритактових) побудов, які називав мотивами :"Мотивом ми називаємо, за Шенбергом, найменшу частину
музичної думки, наділеної самостійністю" [5,35].

Хорал з "Страстей за Матвієм" (пр.7) дійсно складається з восьми двотактових мелодичних побудов-мотивів у трактуванні
А.Веберна (ми назвали б їх фразами) з врахуванням повторення першої штолі ауфгезангу (ауфгезанг і абгезанг - назви
частин бар-форми, в якій писалися протестантські хорали). Фермата над останнім звуком кожної фрази означала в ту епоху
не затримку руху, а цезуру, дихання.Найсуттєвішими частинами кожної фрази є їх закінчення, мелодичні каданси, що придає
їм певної ямбічності. Їх інтонаційну вагомість композитор підсилює гармонічними кадансами, яких віповідно також вісім. З
них три - повні недовершені, чотири - автентичні замкнуті (тобто завершені тонікою) і один - автентичний розімкнутий
(завершений домінантою). Даремно будемо шукати серед них звичні для нашого вуха каданси сильніші (якими мали б
закінчитися хорал та його обидві складові частини) і слабші (серединні, внутрішні). Такої диференціації,
підпорядкованості кадансів тут не існує. Більше того, передостанній каданс ( в До мажорі) є сильнішим від завершального
і за протяжністю в часі, і за функційною вагомістю.

З цього аналізу можна зробити три висновки.

Висновок перший: гармонічні каданси в цьому хоралі ( і не лише в цьому) жодною формотворчою силою не наділені, а
трактуються лише як будівельний матеріал музичного цілого.

Висновок другий: Якщо весь твір складається з низки кадансів, це означає, що перший з них виконує роль початкового,
вихідного звороту, а всі наступні є його розвитковими варіантами.

Висновок третій: Якщо каданси не несуть формотворчого навантаження, то це не означає, що його не виконує гармонія в
цілому. В аналізованому хоралі спрацьовують функції вищого порядку. Ось тональності каденцій у восьми двотактах і їх
"вища" функційність:

|----+----+----+----+----+------+----+----|
| Фа | ре | Фа | ре | Фа | соль | До | Фа |
| I  | VI | I  | VI | I  | II   | V  | I  |
| T  | S  | T  | S  | T  | S    | D  | T  |
|----+----+----+----+----+------+----+----|

З цієї схеми видно, що саме тональний план забезпечує імпульс до розвитку і його завершеність, придає кадансовим
варіантам динамічного сенсу (кульмінаційним моментом хоралу є зіставлення хроматично споріднених тональностей соль мінор
і До мажор). Це породжувало нову,незнану досі художню якість, яку люди ніколи не перестануть подивляти. А .Веберн так
висловився про своє сприймання хоралів Баха: " Яка мета ставилася перед цими хоралами? - Дати еталони музичного
мислення, основаного на мажорному і мінорному ладах, тоді вже повністю сформованих! Тут у мене 371 чотириголосий хорал
Баха - їх могло б бути і 5000! - йому завжди було мало. Робилося це заради якоїсь практичної мети? - Ні, заради
художньої мети! Він шукав ясності!" [5,50].

Подібне трактування гармонічних зворотів у композиції цілого спостерігаємо в інструментальних творах, написаних у
акордово-гармонічному складі, наприклад у сарабандах клавірних сюїт. Взірцем може служити сарабанда з 4-ої Англійської
сюїти Й.С.Баха.

Перші чотири такти твору гармонізовані повним зворотом, враховуючи, що звук мі бемоль у першому такті є ознакою
тональності Фа міксолідійського, тонічний секстакорд третього такту є прохідним між двома домінантами, а
домінантсептакорд на другій долі четвертого такту служить відтіненню тоніки. У другому чотиритакті зроблено тривале
(протягом двох тактів) автентичне відхилення до До мажору, який закріплений повною досконалою каденцією. У наступних
двох восьмитактах відтворюється архітектоніка початкового восьмитакту з дуже подібним, симетричним розміщенням каденцій,
в яких збережені фактурні й інтонаційні особливості. Отже, два висновки:

1. В основі сарабанди - початковий кадансоподібний гармонічний зворот, який розвивається, переходячи через різні
   тональності, подібно до того, як це було в хоралі.

2. Подібність зворотів реалізується перехресним способом, через один, чим надто вже нагадує рими віршових рядків. Таке
   гармонічне "римування" безсумнівно спричиняється до особливого аромату твору і є, мабуть, залишком недавніх
   залежностей музики від слова і риторичного мистецтва.

Та є в сарабанді принципова відмінність від гармонії хоральної. Вона полягає в тому, що структурною основою стає не
двотакт, а чотиритакт, а парна квадратність, як відомо, є найважливішою передумовою виникнення періодичності як нової
естетичної якості , породженої впливом народної, світської культури. І перший восьмитакт сарабанди - це вже справжній,
майже класичний період танцювального типу. В ньому, правда, дещо незвична, недостатньо чітка взаємозалежність каденцій
обидвох речень, та все ж треба віддати перевагу завершальній каденції, яка порівняно з серединною є компактнішою,
стиснутою в часі, а тому динамічнішою.

Виникає питання: якщо перший восьмитакт - період, то чи є періодами два наступні восьмитакти, у яких з першим однотипні
каденції? І тут нам стане в пригоді досвід, здобутий в аналізі хоралу. Ось тональний план сарабанди, зафіксований у
чотиритактах:

|----+----+----+------+-----+----+----|
| Фа | До | ре | соль | Сі♭ | До | Фа |
| T  | D  | S  | S    | S   | D  | T  |
|----+----+----+------+-----+----+----|

Логіка тонального плану дає однозначну відповідь: ні, другий і третій восьмитакти, на відміну від першого, не можуть
бути самостійними періодами, вони становлять другу частину старовинної двочастинної форми, а їх каденції, подібно до
каденцій хоралу, є ознаками вторинними, підпорядкованими.

Н.Горюхіна на підставі аналізу мініатюр Й.С.Баха стверджує підпорядкованість їх структурної організації нормам риторики
[6,22]. І дійсно, у проаналізованій вище сарабанді початковий чотиритакт виконує функцію гармонічного ядра як основної
тези, якій протиставляється відхилення до До мажору (антитеза) і закріплення цієї тональності (завершення). Такий
композиційний гармонічний прийом використовував не лише Бах, а й інші композитори бароко.

Для лаконічного позначення початкових, інтонаційно концентрованих частин тематичних побудов (фраз) В.Протопопов
користується терміном inceptum, початок [14, 59].Цей же термін є сенс застосовувати й по відношенню до початкових,
функціонально концентрованих гармонічних зворотів, які використовують композитори тієї доби.

Способів викладу гармонічного inceptum багато, відзначимо лише кілька найбільш типових його форм.

Анданте скрипкового концерту ля мінор Баха починається двотактовим вступом оркестру в До мажорі, побудованим на звороті
1 - У(Фа) - 1У - У - 1 (на тонічному органному пункті).

Зі вступом сольного інструменту цей зворот повторюється як основа скрипкової звивистої мелодії на основі цієї акордики
(приклад №8).

У Сонаті № 17 Д.Скарлатті inceptum розпочинає твір пластичним функційним "розхитуванням", чергуючи Т з D, що створює
ініціативний поштовх до розгортання теми (приклад 9).

Одну з частин Воскресенського канону - "Отроки от пещи избавивий"- М.Дилецький розпочинає структурно відмежованою
п"ятитактовою побудовою, в якій двічі проводиться повний зворот (приклад 10).

Неповторної форми набуває inceptum напочатку першої частини Скрипкового концерту ре мінор Дж. Тартіні, поскільки обидва
речення початкового періоду теми побудовані на повному звороті. Такий прийом музичні теоретики ХУ111 ст. називали
фігурою повторення (epizeuxis) (приклад 11).

Таку ж емфазу, інтонаційне виокремлення повного звороту застосовує і Г.Ф.Гендель у початковому Ларгетто Сонати №4 для
флейти і фортепіано. Повний зворот, який супроводжує двотактову пластичну мелодичну фразу-речення, звучить двічі,
підводячи до третього, завершального речення періода (приклад 12). Зовсім по іншому поступає він у Ларго Сонати № 6 для
флейти і фортепіано. Inceptum займає тут лише два початкові такти (1 -У1 - 11 - У - 1), переходячи далі у секвенцію,
опорні акорди якої утворюють фрігійський зворот у басі (чи не пов"язане це з фігурацією баса в першому такті?). Слід
підкреслити, що в партії флейти в момент закінчення inceptum у другій половині другого такту відсутня цезура, тобто
емфаза стосується лише гармонії, не впливаючи на структуру кантиленної мелодичної лінії (приклад 13).

Зовсім неподібним до попередніх є початок Сарабанди з партіти №1 сі мінор для скрипки соло Й.С.Баха. Це перші чотири
акорди, які є певною загадкою для слуху (приклад 14а). У сі мінорі їх можна визначити так: 1 - 1У - У11
нат. - 111. Поскільки це квартоквінтова акордова послідовність у натуральному мінорі, то виникає сильний ефект
перемінності функцій, внаслідок якого два останні акорди звучать у паралельному Ре мажорі. Ці ж чотири акорди в цій
тональності матимуть такі функції: У1 - 11 - У - 1.

Наступні ж акорди залишаються в сі мінорі, тобто основній тональності. Та цей "натяк" на Ре мажор, як щось бажане і
нездійсненне, є тут не випадковим, поскільки у тактах 6 та 12 відхилення в паралельний мажор повторюється напівзворотом,
без тоніки (приклади 14 б і 14 в), а в тактах 17-21 ця тональність реалізується в розгорнутому чотиритакті (приклад 14
г). Таким чином, "торжество" Ре мажора в цьому чотиритакті створює потужну кульмінаційну зону Сарабанди, яка точно
збігається з точкою золотого поділу: цифра 20 (останній такт Ре мажорного квадрату) поділена на 32 (загальну кількість
тактів твору) становить 0,625.

Залежність музики бароко від риторичної форми проявляється не лише в деталях, про які йшлося вище. Ця залежність
особливо помітна в творах невеликих форм, у яких відсутній чіткий внутрішньо-структурний поділ. У таких випадках виникає
питання: як спрацьовують гармонічні логічні закономірності, які в той час активно утверджувалися? З"ясуємо це на
прикладі До мажорної прелюдії з 1 тому ДТК Й.С.Баха, написаної в акордово-гармонічному складі (приклад 15).

Гармонічна схема твору (вона складена на основі редакції К.Черні) виявляє струнку гармонічну будову: т.т.1-4 - inceptum,
побудований на повному звороті недовершеного типу, т.т. 9-11 та 16-19 - його розвиток, проведення в тональностях Соль та
До у майже довершеному типі (крім мелодичного положення терцій у кінцевих тоніках). Між двома розвитковими проведеннями
inceptum"у розміщені дві мініатюрні спадні секвентні інтерлюдії: перша діатонічна, з допомогої якої зроблена модуляція в
Соль мажор, друга - хроматична з поверненням до головної тональності. Вся ця 19-тактова побудова наділена рисами
відносної замкнутості, про що свідчить співвідношення повних зворотів (третій з них є найвагомішим і сприймається як
сильна внутрішня каденція).

З 20 такту починається принципово по-іншому організований етап гармонічного руху. Його особливісь полягає в тому, що
т.т. 20-24 складаються з низки акордів субдомінантової функційної сфери, т.т. 25-32 побудовані на домінантовому, а
т.т. 33-36 - на тонічному органних пунктах. Тобто останніх 16 тактів прелюдії основані на головних функціях ладу ( S -
D - T), кожна з яких живе активним і напруженим внутрішнім рухом.

Враховуючи схильність барокового мистецтва до символічності, можна таким чином потрактувати цю гармонічну конструкцію:
inceptum та його варіанти є мікромоделлю всесвіту ("всесвіт у мені"), а такти 20-36 - його макромоделлю ("я у
всесвіті"). Та це, мабуть єдиний висновок, який, розкриваючи участь гармонії в музично-синтаксичному процесі, сприяє
адекватному трактуванню твору.

Інший висновок, до якого мав би прийти музикант, вихований на класичних засадах гармонії, - що прелюдія є періодом так
званого вільного розгортання (так прийнято окреслювати одночастинні барокові побудови, які відрізняються від класичних)
з кадансовим доповненням (внутрішнім розростанням кожної функції). Хибність такого висновку відразу стає
бузсумнівною.Адже емоційно-виразова інформація про музичний образ має міститися в основній частині періода, а кадансове
доповнення служить лише його пластичному завершенню (внаслідок перерваної чи недовершеної каденції). У прелюдії ж
розділ, побудований на розширеному проведенні головних функцій, є новим і дуже важливим етапом розвитку музичної думки з
доведенням його до кульмінації. Сумнівним є також трактування твору як двочастинної побудови, поскільки Бах, побудувавши
її на єдиній формулі гармонічної фігурації, не дає для цього підстав.

Стає очевидним, що гармонічна логіка була для автора не єдиним і не головним засобом формотворення. У німецького
музиколога Ф.Блюма читаємо: "... починаючи від Джованні Барді, Каччіні та Пері теорія композиції починає послідовно
актуалізувати вимогу, що будова тонотвору має відповідати різно трактованій будові промови (за Маттезоном, наприклад:
ексордій

[засновок, уводини, вступ],exordium; нарація [ розповідь, оповідь] ,narratio; пропозиція [ представлення, виклад теми],
proposicio; конфутація [спростування], confutacio; конфірмація [підтвердження, обгрунтування, доведення], confirmacio;
перорація [ закінчення, висновок] ,peroratio)..."[4,20].

Саме за канонами риторичної форми побудована ця прелюдія. Ексордій - це inceptum у т.т. 1-4, в якому сконцентрований
загальний задум твору. Нарація як самостійна частина відсутня (така можливість допускалася), але вона збігається з
ексордієм, втілюючи собою точку зору на наступне виконання, тобто фактурну форму гармонічної фігурації. Пропозиція, як
новий великий розділ, досягає вищого, ніж в ексордії, напруження і простягається до 19 такту, пробігаючи через
відхилення до субдомінанти (т.т.12-13) та відмежовуючись від наступної частини кадансом. Конфутація як спростування в
цій мініатюрі відсутня. Натомість є дві наступні частини: конфірмація з новим емоційним піднесенням і гармонічною
енергією (т.т.20-32) та перорація як завершення руху, останнє проведення повного звороту на тонічному органному
пункті. Саме такий підхід до трактування гармонії відповідає авторському задумові і допомагає збагнути багатий
значеннєвий зміст музики.

Остерігаючись переобтяженого викладу, обминаємо увагою інші семантичні знаки, відображені в гармонії цього твору
(переливчасту гармонічну фігурацію як символ плинності, нескінченності часу, насичення фактури ліричною інтонацією
спадної секунди, ефект реверберації, досягнений дублюванням терції в тризвуках тощо).

Питомою прикметою барокового стилю став ритм форми, який утворюється засобами музичної мови, а головно гармонії,
формотворчі можливості якої починають щораз яскравіше проявлятися. Однак тут йдеться не лише про традиційні елементи
форми (теми, періоди тощо), а про співвідношення позатематичного порядку. Один з найавторитетніших дослідників стилю
Й.С.Баха В.Протопопов вбачає можливість таких співвідношень в сумарному групуванні величин за певним принципом фактури,
співвідношенням кадансів, розсередженістю в структурах, взаємозв"язком споріднених епізодів тощо (помічені вченим
закономірності проявляються в творчості інших композиторів тої доби). Завдяки фіксації подібних явищ можна помітити
контури форми другого плану, у створенні яких гармонія у своїй співдії з іншими елементами музичної мови відіграє зовсім
не другорядну роль. Розглянемо це на конкретних прикладах.

Третя частина (Allegro) скрипкового концерту Мі мажор А.Вівальді написана в староконцертній формі. Її перший розділ -
виклад теми в основній тональності в tutti та її розвиток з модуляцією в Сі мажор у solo. У другому розділі, який
починає tutti з викладу теми в новій тональності, відбувається модуляція в до-дієз мінор. Епізод solo містить зворотний
хід у Сі мажор, який закінчується внутрішнім повним досконалим кадансом. Останній розділ повністю проходить в Мі мажорі
і в ньому поперемінно чергуються епізоди tutti (3) i soli (2). Ця побудова зафіксована у схемі, де розімкнуті каданси
позначені - < , замкнуті - >: (приклад 16).

|---------+--------+---------+---------+-----+-----+-----+-----+-----|
| T(utti) | S(olo) | T       | S       | T   | S   | T   | S   | T   |
| 21      | 20     | 22      | 17      | 4   | 14  | 4   | 9   | 15  |
| E <     | E-H <  | H-cis < | cis-H > | E < | E < | E < | E < | E > |
|---------+--------+---------+---------+-----+-----+-----+-----+-----|

Внутрішня пропорційність цього твору проявляється тут у двох планах. Перший з них пов"язаний з тематично-тональною
будовою (в основі тонального розвитку формула T D S D T) і засвідчує майже однакову часову тривалість трьох складових
частин, що складають збалансовану цілість (41т.-39т.-46т.). Другий план ритму форми є наслідком чергування епізодів
tutti з епізодами soli, швидкість змін яких приспішена наприкінці твору. Але в цілому сумарна тривалість tutti i soli
також майже ідеально зрівноважена (66т.-60т.).

Вражає довершеність внутрішніх пропорцій у прелюдії фа мінор 11 тому ДТК Й.С.Баха. У формі першого плану (а це
старосонатна форма) пропорційність досягнута співрозмірністю обидвох частин: експозиція - 28 т., розробка з репризою -
42 т. Різниця виражена числом 14, яке є кратним для обидвох частин. Якщо відняти останні 14 тактів, то експозиція і
розробка ідеально симетричні. Число 14 не випадкове як числова монограма автора: 2 [В] + 1[ А] + 3 [С] + 8 [Н]. Звернемо
увагу також на співрозмірність між розробкою в т.т. 29-56 і цілістю в другій частині: 28 т. : 42т. = 0,64, що дає число
близьке до точки золотого поділу.

Структурна ясність і збалансованість частин підкріплюється пропорційністю другого плану. Вона виникає внаслідок
контрасту між відрізком з 11 по 45 т.т., у якому музика входить в тональність паралельного мажору, пробігаючи згодом
через тональності мі-бемоль, сі-бемоль і Ре-бемоль, та крайніми відрізками, в яких домінує основна
тональність. Початковий фа мажорний відрізок у 10 тактів майже вписується в золоту пропорцію з 28 тактами експозиції, а
сума тактів обидвох крайніх, тонально стабільних відрізків (10 + 25) становить точно половину всієї прелюдії. Твори, в
яких витончено сплітаються такі різнорідні пропорційні вектори і пульсує внутрішніми ритмами форма, вічно захоплюють і
дивують нас незбагненною ліричною красою і глибокою художньою інтуїцією авторів тої далекої епохи.

Із найважливіших ознак барокового стилю залишилося відзначити дві: хроматику (як внутрішньотональну, так і модуляційну)
і дисонантність. Поскільки ці ознаки широко висвітлені в доступній нашому читачеві музикознавчій літературі, обмежимося
тезисним викладом лише найбільш специфічних.

Композитори бароко широко використовували хроматичні засоби для створення різних виразових ефектів - колористичних та
експресивних. Звичайно ж, коло цих засобів залежне від стану тогочасного музичного мислення. А в ньому закладалися
підвалини функційної логіки нової тональної (мажоро-мінорної) системи, яка прийшла на зміну системи модальної
(багатоладової). Поскільки основною ладо-функційною ознакою нового стилю стала перевага увіднотоновості, автентизму, то
відхилення до діатонічних ступенів ладу стають найпоширенішою хроматичною формою. Це ілюструє фрагмент з першої частини
скрипкового концерту До мажор А.Вівальді, в якому відхилення робляться в секвентному зміщенні (як хроматична секвенція)
до 1У, 11 та У ступенів: (приклад 17).

Як правило, такі секвентні ряди виконують важливу драматургічну функцію. У тому ж творі А.Вівальді одна з кульмінацій
компонується як хроматична арка в Соль мажорному контексті: висхідна її фаза - відхилення в тональності ля, До, мі,
Соль; спадна - відхилення в зворотньому напрямі (мі, До, Соль). (приклад 18). На відміну від цієї хроматичної секвенції
звернемо увагу і на секвенцію транспонуючу з переміщенням ланок по тонах уверх. Її використав А.Ведель у 1 частині
хорового концерту № 3, де вона вміщена у фа мінорному контексті (прикл. 19).

В арії (сіціліані) Теодори з опери Г.Ф.Генделя "Теодора" поступове розхитування тональності ре мінор відтворює внутрішнє
напруження героїні - протягом шеститактового періода є два відхилення в соль мінор, згодом (у другому й третьому тактах)
у Фа мажор і До мажор, після чого відбувається перехід в кінцеву тональність (ля мінор). (приклад 20)



В музиці зустрічаємо відхилення не лише автентичні, а й плагальні (за участю побічних субдомінант). Наприклад у хоралі
Баха поруч з автентичним відхиленням (увідним секстакордом) до 111 ступеня є відхилення плагальне (другим секстакордом)
до натуральної домінанти до мінора (приклад 3). Дуже часто відхилення виконуються повними зворотами і при тому, буває,
виникають яскраві колористичні звучання, сповнені вишуканими контрастами. Такий прийом використав Дж.Тартіні у Grave
скрипкового концерту ре мінор: закінчивши побудову повною каденцією в До мажорі, наступну починає повним зворотом в ре
мінорі. Сусідство До мажорного тризвука і соль мінорного секстакорда як субдомінанти ре мінора стає тут, хай і через
цезуру, доволі високим порогом для слуху як засіб глибокого розмежування двох частин твору (приклад 21):

Безпрецедентним випадком використання відхилення є наступний приклад - початковий двотакт хоралу з кантати № 60 Й.С.Баха
(приклад 22). Після тоніки і домінанти Ля мажора (основної тональності твору) вводяться побічні субдомінанта і домінанта
до третього ступеня (до-дієз мінору), їх тоніка ж з"являється лише після цезури (в третьому такті). Такий несподівано
різкий гармонічний зворот спричинений тут афектом слова "Досить"("Es ist genug").

Породженням явища автентизму стали акорди субдомінантової функції (тризвуки і септакорди 11 і 1У ст.) з четвертим
підвищеним ступенем ладу, як увідним тоном до домінанти (так звані подвійні домінанти), які набули широкого поширення,
особливо в завершальних і половинних кадансах. До числа популярних хроматичних акордів належить і неаполітанський
секстакорд, який в академічній музичній теорії визначають як акорд з ладовою альтерацією (секстакорд пониженого 11
ступ. у мінорі), хоча деякі теоретики музики небезпідставно трактують його як рудимент фрігійського ладу (понижений 11
ст. як верхній, плагальний увідний тон до тоніки). Способи розв"язки цього акорду добре відомі. Натомість
продемонструємо, як з ним обходиться А.Вівальді (приклад 23). Уведений після тоніки, неаполітанський секстакорд
переходить у ввідний секстакорд до субдомінанти. Ця незвична гармонічна послідовність у сукупності з мелодичними
інтонаціями збільшеної секунди у верхніх голосах та зменшеної септими в басу в наступному такті створює яскравий ефект
драматичного пафосу.

У музиці бароко явно переважають модулюючі переходи в тональності діатонічного споріднення. За технікою виконання
зустрічаємо тут усі класичні способи модулювання: через тоніку вихідної тональності (прикл. №20, т.т.4-5), через тоніку
кінцевої тональності (прикл. №7, т.т. 6-7), а також через відхилення до спільного акорду, який не є тонікою ні
початкової, ні кінцевої тональностей. Як взірець останнього способу, наведемо фрагмент акомпанованого речитативу Самуела
з ораторії Г.Ф.Генделя "Саул", який наводимо в схематичному відтворенні (прикл. № 24).Тут малий мінорний септакорд від
звука "до" вводиться як шостий септакорд Мі-бемоль мажора і розв"язується в домінанту Сі-бемоль мажора, тризвук якої є
У11 натуральним у соль мінорі (а далі - як це прийнято в модуляціях через фригійський зворот у басу). Наступний приклад
з опери Ж.Б.Люллі ілюструє модуляцію з соль мажора в мі мінор, яка виконана виключно діатонічними засобами
(прикл.25). Взірець поступової модуляції в тональність хроматичного споріднення (Соль - Сі-бемоль) можна побачити в
другій частині (Allegro) хорового концерту М.Березовського "Не отвержи мене во время старости", яка виконана через
проміжний Ре мажор з використанням акордів мажоро-мінорної системи (прикл.26).

Поступові модулюючі переходи часто виконуються за допомогою секвентних зміщень. Такий спосіб модуляції спостерігаємо в
Арії Теодори з однойменної ораторії Генделя з тональним планом до мінор - Фа мажор - Сі-бемоль мажор, що нагадує той
поширений в бароковій музиці вид секвенцій, який В.Берков називає "золотою секвенцією" (прикл.27). У своїй довершеній
формі ( як ланцюг компактних відхилень до тональностей Сі - Мі - Ля - Ре) "золота секвенція" використана Генделем у
Vivace 1У сонати для флейти і фортепіано (прикл. 28).

Нерідко трапляються раптові модуляції, в яких, як правило, використовується енгармонізм зменшеного септакорда. Так, в
акомпанованому речитативі Ієвфая з однойменної ораторії Г.Ф.Генделя робиться така модуляція з Ля-бемоль мажора в
тональність другого ступеня споріднення (Соль мажор). Цей непередбачуваний півтоновий тональний зсув спричинений словами
"Страшний намір!", які співаються на subito pp. (прикл.№ 29).

Зустрічаються і типово барокові способи модулювання, які згодом, у класицистську епоху, не використовувалися. До таких
"дивних" модуляцій можна віднести модуляцію з До мажора в ля мінор в хоралі № 126 Й.С.Баха (прикл. № 30). Сфери
початкової і завершальної тональностей окреслені гранично ясно. Між ними пролягають два споріднені акорди: сольмінорний
секстакорд і сольмінорний септакорд, які, на перший погляд, не мають жодного відношення до тональноладових систем
поєднуваних тональностей, а, отже, цього модуляційного ходу не пояснити функційною логікою. І це не дивно, адже в музиці
Баха безліч моментів, які нав"язують до ренесансової модальної системи, Так і тут: звук сі-бемоль в тональності До дає
міксолідійський лад, а в тональності ля - фригійський. Отже, таку модуляцію (яка, до речі, звучить подивляюче м"яко й
делікатно) можна кваліфікувати як модальну або модально-мелодичну за технікою виконання ( поскільки замість спільного
акорду тут використано спільний звук сі-бемоль) та діатонічною за суттю.

Не менш оригінальною видається модуляція з Ре мажора в сі мінор у Сонаті для скрипки і фортепіано А.Аріості (ч.2,
Куранта) (приклад 31). У другому такті прикладу після тонічного тризвука вводиться домінантсептакорд до Ля мажора, який
розв"язується в домінанту сі мінора. Зіставлення двох домінант це еліптична послідовність, отже модуляція тут -
еліптична, тому й унікальна для цього стилю. Але й тут є модальний акцент: у партії скрипки опорними звуками є соль-дієз
(у другому такті) і ля-дієз, яке на відстані розв"язується в сі (у третьому такті), що дає висхідний мелодичний хід в
кінцевій тональності. До речі, у четвертому такті верхній тетрахорд мелодичного сі мінору звучить у партії скрипки в
єдиній компактній фразі.

Красномовним виявом зачарування митців бароко виразовими можливостями хроматики є еліптичні послідовності (звороти), які
трапляються дуже часто в творчості різних авторів і творах різних жанрів. За вагомістю і художнім ефектом еліпсиси дуже
різні: від легких і лаконічних перерваних кадансів до громіздких нанизувань акордів, зв"язок між якими виключно
мелодичний, а не функціональний. Перервані каданси, їх форми і способи використання описані в навчальній
літературі. Меншою мірою доступна інформація про складніші еліптичні форми. Зустрічаються вони навіть у Д.Скарлатті, для
гармонічної мови якого властиві простота і функційна прозорість. Завершуючи сонату соль мінор № 30, він вводить
восьмитактовий домінантовий органний пункт, на який нашаровує ввідні акорди до тоніки, субдомінанти і домінанти,
спочатку їх еліптично зіставляючи, а опісля розв"язуючи (прикл. 32 а). Цей прийом логічно і природньо узагальнює
енергійність і стрімкість фуги, оскільки є інтонаційним наслідком хроматичності самої теми ( прикл. 32 б). У хоровому
концерті № 15 (Adagio) Д.Бортнянського еліптична послідовність домінант сі мінора і мі мінора створює скорботний настрій
на розспівуванні слова "распнийся"( прикл. 33).

У Сарабанді Англійської сюїти ре мінор № 6 для клавесину Й.С.Бах використовує еліптичний ряд у другому реченні
початкового періоду, досягаючи виняткової виразовості у відтворенні скорботно-трагічного образу. Цей ряд спочатку
будується на спадному хроматичному ході баса ( це так званий "жорсткуватий хід", passus duriusculus, різновид
музично-риторичної фігури скорботи) як низка побічних домінантсептакордів до тональностей соль, До, ля, опісля - три
акорди в ре мінорі (D2 , s6,У117), у яких басовий голос інтонує зменшений тризвук і зменшену септиму (прикл.34 а). Цей
еліптичний ряд врівноважується у творі ще одним рядом на послідовно спадному хроматичному басі від 1 до У ступ., також
частково еліптичному (прикл. 34 б).

Прикметним явищем барокового стилю стала дисонантність як важливий засіб загострення емоційних станів або виділення з
контексту окремих музично-синтаксичних смислів (інтонацій, зворотів тощо). Досягається вона, як відомо, декількома
способами. Перший з них - використання дисонансних акордів (септ- та нонакордів).Це в першу чергу акорди У, У11 та 11
ступенів, які поступово стають найголовнішими виразниками нестійких функцій, але також акордів інших ступенів ладу, які
найчастіше виникають внаслідок секвентних зміщень гармонічних зворотів (так звані секвенцакорди). Зрозумілою ілюстрацією
цього може служити фрагмент з фа мінорної прелюдії з 11 тому ДТК Баха, в якому відхилення в субдомінанту Ля-бемоль
мажора з допомогою побічного D6/5 секвентно зміщується ступенями вниз у діатонічному порядку і досягає тоніки. Акордом
розв"язання в цій секвенції є другий, акцентований акорд ланки, і це кожного разу нонакорд (прикл. 35 а). Однак до
такого психологічно витонченого твору, як ця прелюдія, слід підходити із врахуванням можливої двозначності, що так
властива бароковому духові. Його тематичним ядром, від якого проростає цілість, є початковий розімкнутий автентичний
зворот з подвійним затриманням до квінти і терції домінанти, що утворює мотив спадної секунди - свого роду мелодичний
inceptum (прикл. 35 б). Секвенція, яку ми аналізуємо, також передбачає розвиток цієї інтонації затримання, і його можна
схематично зобразити так: (прикл. 35 в). Є сенс припускати, що автор заради збереження коливальної гармонічної
фігурації, так важливої для музичного образу, не зміг її зруйнувати й розраховував, що уважний слухач виконає
розв"язання секундових затримань власним внутрішнім слухом.

Не менш інтригуюче звучать терцеві нашарування в акордах у побічній партії Сонати № 21 Д.Скарлатті. Початковим мотивом
секвенції є 16 -1У9, де нона береться стрибком на септиму. При неточному секвентному переміщенні звуки, взяті стрибком,
стають ундецимами до основних тонів акордів (прикл.36). Ці пікантні дисонанси відрізняють тему побічної партії від
головної, якій властива прозора консонантність акордики. В хоровому концерті №15 Д.Бортнянського домінанта витримується
майже три такти і протягом цього часу нона ставиться в альтах двічі: в першому такті як велика септима, в третьому- як
збільшена секунда до сопрано (прикл. 37). Звичайно ж, домінантнонакорд тут виконує яскраву емфатичну функцію, поскільки
на ньому вводиться розспівування слова "погребийся".

Інший спосіб створення напружених дисонансних звучань - використання неакордових звуків (затримань, допоміжних,
прохідних, антиципацій). Однією з найбільш поширених форм є використання в завершальних каденціях ходу паралельними
секундами перед розв"язанням D в Т, які утворюються введенням антиципації після домінантової квінти в сопрано та
розв"язанням затриманої кварти в терцію в альтовому голосі. Таким ефектом закінчується Жига з сонати для скрипки і
фортепіано А.Аріості (прикл. 38). Й.С.Бах був великим майстром у використанні дисонансних звучань, і наступний приклад з
хоралу № 1 підтверджує це. В одному такті нагромаджено три дисонантні ефекти, виконані, здавалося б, всупереч всяким
правилам (прикл. 39). На першій долі такту - тризвук шостого ступеня з затриманням у альті до прими; у момент
розв"язання затримання фа- дієз у мі бас починає поступеневий спад, утворюючи з альтом паралельні нони, що є винятковим
у цьому музичному стилі. На другій долі такту виникає прохідне неакордове співзвуччя Сі - до - фа-дієз - ля, на третій -
надзвичайно різке за фонічним ефектом затримання до прими тоніки, вміщене в басовому (!) голосі.

Не меншою винахідливістю у створенні дисонантних ефектів відзначався Д.Скарлатті, в музиці якого вони яскраво
виділяються на тлі прозорої і консонантної акордики. У першій частині сонати № 20(Мі мажор), змодулювавши в тональність
домінанти, композитор підсилює її ефективність уведенням шеститактової секвенції в мі мінорі. На сильній долі кожної
двотактової секвентної ланки - подвійні затримання в крайніх голосах, які особливо гостро звучать у другій і третій
ланках (прокл. 40).

Третій спосіб виникнення дисонансних звучань - органні пункти. Вони вже продемонстровані в прикладах 16 і 33а.У
наступному фрагменті з сонати № 21 протягом семи тактів настирливо дисонують середні долі (тридольної метричної сітки),
що досягається неузгодженістю руху між мелодією (у лівій руці) та гармонічною фігурацією (в правій), побудованій на
домінантовому органному пункті (прикл.41).

Р.Інгарден трактував правдивість, істинність мистецтва, зокрема, як "єдність ансамблю якісних елементів", яка
"поширюється переважно на весь твір, а не лише на окремі його шари"[8,195]. Тому всі вище пропоновані читачеві приклади
для ілюстрації прикметних якостей гармонії бароко мали на меті продемонструвати не лише красу суто гармонічну. Йшлося
про контакт гармонії з музичним часом і музичними структурами, з явищами руху у фактурі, мелосі, ритміці. Тільки в таких
зв"язках можна збагнути неповторну барокову стильову специфіку.
