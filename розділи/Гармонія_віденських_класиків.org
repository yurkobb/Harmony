Творчість Баха і Генделя стала вінцем, підсумком цілої епохи бароко. Час Просвітництва вніс у музичну культуру Європи
ідею боротьби за "просте нове", під впливом якої митці, відмовившись від риторичних, афектних умовностей попередників,
націлювалися на формування питомо музичного мислення.Певне спрощення гармонічної мови стало наслідком бажання творити
музику ясну, легко доступну, про що свідчить фрагмент клавірної сонати Соль мажор Б.Марчелло, в якій недостатньо
диференційована тема будується на загальних формах пасажного руху (прикл. 1).

Пошуки нової яскравої виразовості і ефективної питомо музичної логіки привели до виникнення нового стилю - високого
класицизму, виразниками якого стали К.В.Глюк, Й.Гайдн, В.А.Моцарт і Л.Бетговен. Магістральна лінія їх музичної естетики
пов"язана одночасно з простотою, що піднімалася від землі, від життєвих образів, і з високим, поскільки втілює і
розвиває ці образи у великій, узагальненій концепції. Відмовившись від гармонічної пишності й різноманіття, віденці
виграли у багаторівневій узгодженості синтаксичних побудов, у яких гармонія виступає надважливим, витонченим чинником
організації музичного цілого.Поле її впливу пронизує музичну тканину наскрізь - від найменших гармонічних зворотів до
ладотональної збалансованості усіх без винятку музичних форм, які були сформовані в творчості митців цього творчого
напряму і для наступних поколінь стали класичними, тобто еталоном естетичної довершеності.

Основною значеннєвою синтаксичною одиницею, яка забезпечує формотворчий процес, стимулює розвиток музики, є гармонічний
зворот.

Це універсальна гармонічна інтонація, яка існує в трьох основних вимірах: як початкова побудова, що дає імпульс рухові
(іноді вона нагадує бароковий inceptum), як розвиткова побудова, що забезпечує інерцію або наростання руху, та як
побудова завершальна, каданс. На особливу увагу заслуговує система кадансів як форма рівноваги і засіб членування руху,
на чому у свій час наголошував О.Оголевець. Він поділяв каданси на додатні ( D - T) та від"ємні ( Т - D), трактуючи їх
як динамічні фактори, як "розр"яди динамічних напружень будь-якої сили насичення" [12,368-369]. Так на гармонічному
рівні проявляються закономірності семантичного синтаксису, який В.Медушевський визначає як "закріплені в музичній мові
нормативні зв"язки знаків"[10,46], що наділені відносно стійкими значеннями. Ці значення можна простежити в будь-якому
класичному періоді, наприклад у початковій темі Adagio з фортепіанної сонати № 2 Й.Гайдна (прикл. 2). Два перші такти -
розімкнутий автентичний зворот як імпульс, два наступні такти - реакція на попередній зворот,відповідь на нього,
продовження інерції. Наступні чотири такти, побудовані за принципом структурного сумування,- проекція повного
довершеного звороту, яким закінчується період. Він є наслідком сполучення парних квадратних побудов, кожна з яких має
свій каданс - внутрішній і кінцевий. Співвідношення цих кадансів на відстані і становить гармонічний каркас класичного
періода.

Однак такої констатації замало для розуміння глибинної ролі гармонії у відтворенні музичного образу. Постає питання
методу гармонічного аналізу. Оскільки гармонія є одним з елементів музичної мови, потрібно відтворити повну картину її
взаємодії з контекстом, іншими елементами. Це може забезпечити цілісний метод музично-теоретичного аналізу, який дає
змогу крізь призму гармонії посягнути музичну цілість у її численних внутрішніх зв"язках. Для забезпечення
структурованості цього методу достатньо використати одну з "тріад" музичної логіки, сформульованих Є.Назайкінським, а
саме систему трьох масштабно- часових рівнів: фонічного, синтаксичного і композиційного, яка відображає ієрархію
музичного сприймання [11,72]. В результаті отримуємо такий план гармонічного аналізу:

1. На фонічному рівні:
   1. фактурні особливості гармонії;
   2. використання акордових структур.
2. На синтаксичному рівні:
   1. визначення характеру функційних зв’язків між акордами;
   2. взаємодія гармонії з мелодією;
   3. гармонія і ритм: гармонічна пульсація і її мобільність.
3. На композиційному рівні:
   1. гармонія і структура (формотворча роль гармонії)
   2. міра участі гармонії у створенні кульмінації.

З допомогою цього аналітичного методу розглянемо гармонію початкового періода 11 частини (Adagio) фортепіанної сонати
ор.2 №1 Бетговена (прикл. 3).

Фактура як конфігурація музичної тканини (термін Є.Назайкінського) укладається в доволі обмежений звуковий простір (від
малої до нижньої частини другої октав). Цей середній регістр є найбільш "інтонаційний", тобто здатний імітувати різні
виразові аспекти інтонацій мови і співу. Стилістичною детермінантою, визначником є гомофонний музичний склад з чітким
поділом на рельєф (мелодію) і фон (гармонічний супровід). Порівнюючи даний матеріал з академічним чотириголоссям, бачимо
розрідження голосів до триголосся у 1, 2 і 7 тактах, що дає легке, прозоре звучання. У першому двотакті є відхилення від
нормативного багатоголосся, поскільки середній голос не є самостійним, його лінія повторює в нижню сексту лінію
верхнього голосу: прийом, який нарівні з терцевим паралелізмом використовується композиторами для підсилення пісенного
характеру мелодії (елемент жанрової детермінанти).

Акордові структури використані скупо: це тризвуки і їх обидва обернення, 1 септакорд, 1 квінтсекстакорд ( з прохідною
септимою) і 1 секундакорд. Розміщені вони не хаотично, а впорядковано: напочатку і вкінці внутрішніх побудов - тризвуки,
як найбільш довершені і ясні звучання, а обернення - всередині речень; місце єдиного септакорду як функційно
найвиразнішого - у завершальній каденції, а обернень - всередині побудов. Такий обмежений акордовий асортимент напочатку
твору є проявом неписаного класичного закону економії виразових засобів, розрахованого на прибереження складніших
засобів для відповідніших моментів. Єдиний виняток є в 7 такті: тут на двох долях - триголосся, а на третій наче
двоголосся. Насправді ж шістнадцяті і в лівій, і у правій руках - це гармонічні фігурації по звуках домінантсептакорда,
тобто на цій долі по вертикалі не два, а вісім звуків, що утворює своєрідну акордову "кляксу" при закінченні періода. Та
в цілому тут переважають спокійні, врівноважені і консонантні звучання.

Аналіз синтаксичних значень слід розпочати з найпростішого - констатації того, що функційні зв"зки між акордами
зводяться до автентизму (акорди субдомінантової функції у 6 і 7 тактах розпочинають повні звороти), що нагадує поступове
нагнітання напруження, розхитування функційного маятника.Визначення міри взаємозв"язку гармонії з мелодією вимагає
з"ясування будови останньої. Внаслідок цезурних ознак вона складається з трьох фраз: двох двотактових і однієї
чотиритактової (як прояву контрасту сумування). Кожна з фраз починається висхідним стрибком (у третій їх два: до - ля і
фа - ре), який компенсується плавним спадом. Значеннєвими інтонаціями, як вираз ліричності, тут є висхідні стрибки на
сексту і м"які секундові спади (як затримання). Кожна з мелодичних фраз має форму вигнутої доверху дуги і, отже, свою
кульмінацію; кожна наступна вища від попередньої і знаменним видається їх узгодженість, поскільки вони фіксують звуки
тоніки (ля, до, фа). Це додатково придає мелодії компактного виразу, незважаючи на підкресленість цезур. Дві перші
мелодичні фрази підпорядковують собі акорди, що їх супроводжують, утворюючи два автентичні розімкнуті звороти з
питальною семантикою. Ця питальна інтонація, внаслідок такої узгодженості рельєфу і фону, поширюється на все
речення. Такого паралелізму нема у другому реченні внаслідок суперечності між розлогою мелодичною лінією і двома
двотактовими повними гармонічними зворотами, з яких другий - довершений. Найвища мелодична кульмінація підсилюється
функційним "диханням" гармонії і уведенням акордів субдомінанти в 6 і 7 тактах, якої раніше не було.

Про характер взаємодії гармонії з ритмом можемо судити з двох його проявів. Перший: мелодія має нахил до ямбічності
(кожна фраза починається затактом) і в цілому її ритмічний рисунок мінливий; гармонія - хореїчна (кожний зворот
починається наче з запізненням, на сильній долі), тобто інтонаційна ініціатива за мелодією. Другий полягає в
нестабільній гармонічній пульсації, приспішення ритму зміни гармонічних функцій пов"язане з мелодичними кульмінаціями в
4 і 6-7 тактах. Так гармонія додатково "маркує" кульмінаційні зони.

Композиційний рівень аналізу фіксує увагу на формотворчій ролі гармонії. Завдяки двом кадансам - внутрішньому половиному
і кінцевому, повному довершеному - утворюється квадратна структура симетричного періода з двох речень частково повторної
будови. Ідеально збалансованою є семантична виразовість гармонічних зворотів першого (питального) і другого
(стверджувального) речень. Кульмінація, яка в періодах такого типу часто буває в точці золотого перетину (як у прикладі
2, де вона в пропорції 0,62), тут дещо зміщена до кінця (в пропорції 0,75), що також є чинником поділу, хоча не
структурного, а радше архітектонічного чи психологічного, особливо у виконавській перцепції (як чергування руху до
кульмінації в єдиному емоційному пориві і спаду, заспокоєння).

Виконаний аналіз підводить до висновку про визначальну роль гармонії у створенні цілості на всіх рівнях музичної
тканини: від найменшої клітинки - звороту до періода. Своїм консонансним і м"яким характером звучання гармонія підсилює
благородну ліричність пісенної мелодики. Це типовий для віденських класиків нормативний жанровий період, у якому всі
синтаксичні чинники і деталі гармонійно співвідносні поміж собою і з цілістю, утворюючи надзвичайно пластичне
звучання. Такий тип періода і став одним з естетичних еталонів стилю.

Гармонічне наповнення нормативного періода може бути різноманітним: більш або менш насиченим функціонально, складнішим
або простішим за акордовим складом, зі стабільною або мінливою гармонічною пульсацією, з більшою або меншою протяжністю
речень (2, 4 чи 8 тактів). Незмінним залишається тільки гармонічний каркас, що будується на симетричності парної
кількості тактів, з яких складаються речення, та взаємозалежність каденцій.

В рамках нормативного періода завдяки енергії гармонічного руху можуть виникати різної міри динамічні напруження. У
початковій темі фіналу фортепіанної сонати До мажор тв.2, №3 Л.Бетговена перше речення закінчується домінантою Соль
мажора, друге починається новою тонікою і повертається в До мажор. В цьому модуляційному періоді гармонія підсилює
стрімкість висхідного руху потовщеної паралельними секстакордами мелодичної лінії до кульмінацій в обидвох реченнях
(прикл.4). У наступному прикладі з Andante фортепіанного тріо №7 Й.Гайдна перше речення закінчується половинним
півзворотом ля мінора з відхиленням до субдомінанти, а на початку другого речення те ж відхилення повторюється, але ре
мінорний тризвук у новій тональності стає тризвуком другого ступеня До мажора, в якому і закінчується період. У цьому
модульованому періоді відхилення до ре мінора наче підштовхує модуляцію (прикл.5). В Andante до мінорної фортепіанної
фантазії В.Моцарта бачимо цікаву гармонічну модифікацію повторності речень. У кожному з них короткі мотиви у висхідному
русі на чергуванні тоніки й домінанти досягають кульмінацій, позначених відхиленнями до другого секстакорду. Тільки у
першому реченні відхилення припадає на третій такт, а в другому - внаслідок приспішення гармонічної пульсації - воно
відбувається не симетрично, а тактом раніше, що значно динамізує період без зайвих структурних ускладнень (прикл.6).

Та жодне мистецтво не зводиться до еталонних форм, і класицистський стиль не є винятком. Усі його закономірності
(гармонічні, ритмічні, структурні тощо) "виявляються не у їх прямій дії, а через їх подолання, через "наступ" на
передбачуваний норматив і одночасно супротив самого нормативу, який немов опирається його порушенню. Таке протиборство
... породжує постійну динаміку - характерну, розпізнавальну рису музичного мистецтва віденського
класицизму"[3,163]. Музика віденських класиків багата на різноманітні прояви долання нормативності в рамках форми
класичного періоду. Найчастіше спостерігаємо їх у "ломці" та ускладненні структур: це періоди неподільні, з більшою
кількістю речень, ніж два, з розширенням одного з речень (здебільшого другого), складні періоди тощо. Суттєвий вплив на
будову класичного періода справляють різні прояви неквадратності, які є наслідком тимчасової переваги нерегулярної
ритміки, зокрема тридольних тактів вищого порядку чи так званої позірної квадратності (термін І.Рижкіна). Різні форми
мелодичної активності спричиняють появу "генерального затакту"(термін Г.Рімана), який не вписується у квадратну
структуру, або "повторення "на місці" (вираз В.Цуккермана).

У всіх подібних випадках гармонія гнучко адаптується до нових структурних, ритмічних чи мелодичних умов, проявляючи
власну активність насамперед у внутрішніх і кінцевих кадансах. Та трапляються випадки, коли гармонічні синтагми
проявляються не так прямолінійно, а використовуються для тоншого членування музичної тканини. Розглянемо декілька таких
випадків.

Тема головної партії фортепіанної сонати Фа мажор Д.Бортнянського - у формі 6-тактового періода, який складається з
трьох двотактів, організованих на засадах гармонічної логіки: перший - автентичний розімкнений (питальний) зворот Т-D,
другий - чотири паралельні секстакорди в поступенному спадному русі від 1У6 до 16, третій - повна довершена
каденція. Три особливості цього періода (відсутність квадратності, неподільність на речення і наявність трьох тактів
вищого порядку) є, очевидно, наслідком свідомого пропуску двотакту, що мав містити замкнений зворот (D-T або S-T) як
відповідь на початковий (прикл.7).

В інтродукції до рондо фортепіанної сонати тв. 53 До мажор Бетговена період також розгортається у Фа мажорі спочатку
трьома секвентноподібними двотактами: перший закінчується відхиленням до ля мінору, другий - розімкнений зворот у мі
мінорі, третій - в основній тональності повністю. Завершальний тритакт містить перерваний зворот і повну
каденцію. Гармонічними особливостями тут є неподільність на речення, оскільки відхилення ( в тональність хроматичного
споріднення) є середньою ланкою секвентного ланцюжка, та вихід за рамки парної квадратності внаслідок перерваної
каденції (прикл.8).

Період з фіналу фортепіанного тріо №4 Гайдна містить два речення повторної будови, з яких друге двічі більше за
розміром. Внутрішнє розширення в ньому пов"язане з мелодичною кульмінацією в 8-9 тактах, яка супроводжується відхиленням
в S та двома замкненими зворотами (плагальним і автентичним), які передують завершальній каденції (прикл. 9).

Унікальним прикладом періода з розширенням початкового речення є тема Largo фортепіанної сонати тв.10 № 3 Ре мажор
Бетговена.Тут приховано ще два інші гармонічні феномени. Це,мабуть, єдиний у творчості композитора випадок плагальної
половинної каденції. Крім того, гармонічний ряд є суцільним, в"язким і логічним розвитком від Т початкової до Т кінцевої
через подвійне відхилення в S з виходом на завершальну каденцію з розширеною і ускладненою субдомінантовою
частиною. Гармонічна неподільність, яка суперечить ясному мелодичному членуванню, та акцент на субдомінантових акордах
придають музиці особливої глибини і зосередженості (прикл.10).

Та є такі способи порушення періодичної нормативності, які повністю залежать від гармонічного чинника і виникають
внаслідок деформації гармонічного каркасу. Періоди такого типу використовуються переважно для викладу тем головних
партій сонатної форми, тобто їх структурна незвичність корінним чином пов"язана з індивідуальним характером музичних
образів, втілюваних у цій формі. З числа таких насамперед слід назвати так звані періоди-речення, які закінчуються
половинними каденціями. Їх виразовий сенс полягає у відцентровому гармонічному русі, тобто в побудові єдиної фази
гармонічного становлення, розпочатого тонікою, і більшим чи меншим нагнітанням напруження без його розв"язання.

Хрестоматійним прикладом такого періоду може служити початкова тема фіналу фортепіанної сонати № 42 До мажор Гайдна (за
редакцією К.А.Мартінсена). Цей десятитактовий розімкнений період-речення складається з чотирьох гармонічних зворотів:
крайні тритактові - розімкнені (перший закінчується домінантою До мажора, другий - домінантою мі мінора), два двотактові
внутрішні звороти співвідносні між собою як запитання й відповідь. В рузультаті - стрімка й динамічна тема, яка задає
тон жвавому, моторному і життєрадісному фіналові ( прикл.11).

Початкова тема фортепіанної сонати ля мінор (К. № 310) Моцарта закінчується повним півзворотом (на D) у 8 такті (з 9
такту починається наче друге речення повторної будови, яке поступово перетворюється на сполучну партію, що
ретроспективно посягається слухом). Гармонічна логіка будови цього розімкненого періода полягає в чергуванні тоніки й
домінанти на тонічному органному пункті в тт.1-5, стислій спадній діатонічнй секвенції в 6-7 тт. і завершальному
півзвороті (S-D). Секвенція припадає на уведення контрастної тематичної інтонації, яке Н.Горюхіна вважає типово
моцартівським прийомом, "носієм діалектики і динаміки інтонаційного розвитку" [7,15]. (прикл. 12).

Внутрішньотематична контрастність ще гостріше проявляється у розімкнених періодах Бетговена. Зокрема в темі головної
партії фортепіанної сонати тв.22 Сі-бемоль мажор оголюється не лише інтонаційний контраст двох взаємозаперечувальних
тематичних елементів, а й конфлікт між тонікою і домінантою, спокоєм і рухом, тобто гармонія стає носієм єдності
протилежностей. Тому й не випадковими є діастематичні тертя між ля-бемолем і ля-бекаром, які дають збільшену октаву по
вертикалі в 6 т. та зменшену октаву по горизонталі в 7 т.(прикл. 13).

Бетговен виявляв дивовижну винахідливість у створенні динамічних гармонічних побудов, глибоко новаторських за своєю
суттю. Одна з його творчих знахідок - період з доцентровим гармонічним розвитком, застосований у головній партії
фортепіанної сонати Мі-бемоль мажор тв. 31, № 3. Мелодична структура подрібнена цезурами і складається з коротких
мотивів 1+1+2+2+2, натомість гармонічний ряд є єдиним (від II6/5 і подвійної домінанти до домінанти і тоніки),
об"єднуючи восьмитакт у суцільному потужному пориві (прикл. 14).

У 13-тактовій головній партії його ж До мажорної фортепіанної сонати тв. 53 поєднані обидва тільки-що розглянуті
протилежні способи гармонічної будови періода - доцентровий і відцентровий. Тема починається до мажорним тризвуком, який
у початковій чотиритактовій побудові виявляється субдомінантою, початком повного звороту в Соль мажорі. Наступний
чотиритакт - транспонуюче секвентне переміщення попереднього тоном нижче (Фа мажор - фа мінор), останній акорд якого
стає початком кадансу в до мінорі. Його тоніка (у 12 такті) є стрижнем гармонічної будови, її кульмінаційним
моментом. Та закінчується період домінантою, залишаючись розімкненим (прикл. 15).

З короткого огляду різних способів гармонічного наповнення класицистського періода можна зробити висновок про загальну
закономірність: нормативні періоди пов"язані з тематичним матеріалом яскраво жанрового походження (пісня, танець, марш),
періоди з ускладненою чи менш типовою гармонічною будовою є наслідком більшої чи меншої індивідуалізації музичних
образів. З точки зору музичного цілого періодичність приналежна до експозиційного типу викладу.

Епохальне значення творчої спадщини віденських класиків полягає у тому, що у ній закладені основи чіткої диференціації
гармонічної мови у двох інших типах викладу музичного матеріалу: серединному (розробковому) та кінцевому
(завершальному). Їм відповідають інші, ніж у експозиційному, специфічні типи гармонічних синтагм, які різняться також і
між собою.

Для розробковості як методу музичного розвитку характерний контраст до експозиційності, який створюється зростанням
напруження, атмосферою нестійкості. Це позначається уведенням у розробкову частину (це може бути середина простої форми,
сполучний епізод або розробка сонатної чи рондо-сонатної форм тощо) нового модусу-стану, "фабульної модуляції" за
висловом Є.Назайкінського. "Акумулятором семантики "ходу" розвитку (куди все це йде?) виявляється у класичній
інструментальній музиці тональний план."[11,234]. Одним із найпростіших випадків такого тонального контрасту є розробка
фортепіанної сонати Фа мажор Д.Ботнянського. Після м"яких і світлих Фа мажора і До мажора експозиції тут домінує ре
мінор (крім перших двох тактів). Навіть завершальний домінантовий передікт залишається у тій тональності, внаслідок чого
реприза основної тональності сприймається особливо свіжо.

Розробка в Allegro фортепіанної сонати № 3 Гайдна (тональності експозиції - А і Е) також протікає в основному в одній
тональності - fis, досягаючи потужної кульмінації на домінанті, яка доходить до ff і несподівано обривається глибокою
паузою на ферматі. Ця кульмінація виявляється динамічною вершиною всього Allegro, про що свідчить структурне
співвідношення частин до (96т.) і після (66т.) неї, яке близьке до точки золотого перетину (0,68).

Та в переважній більшості розробок сонатних Allegro Гайдна (і не лише його) модуляційна насиченість доволі активна. У
першій частині фортепіанного концерту Соль мажор тональний план розробки містить п"ять тональностей: Ре - ре - соль -
ля - мі - Соль при тональностях експозиції Соль і Ре.Не всі вони однаково вагомі: деякі тривають не більше чотирьох
тактів, ре - 6 т., найбільше часу (17 т.) займає мі, як тональність субдомінантова і в головній, і в побічній
тональностях. Тобто можемо розрізняти тоніки тональностей, які виконують головну роль у модуляційному процесі і стають
функціями вищого порядку, і тоніки тональностей, які відіграють допоміжну, маргінальну роль і є каталізаторами
розвитку. Тематичні мотиви обидвох партій з"являються лише в Ре і мі, усі інші тональності втілені загальними формами
руху, різноманітними моторними фігураціями сольної партії (звичайно ж, у тій чи іншій мірі пов"язаними з фактурними
особливостями тематичного матеріалу експозиції). Отже, композитор трактує тут ланцюг модуляцій як самодостатній засіб
динамічного нагнітання.

"Гра" і комбінація тональних послідовностей у кожному творі інша і кожний раз непередбачувана, вона перебуває в тісній
залежності від авторського задуму, енергетичного тонусу і фонічного колориту. Та все ж трапляються випадки
"впорядкованих" тональних планів. У невеликій 12-титактовій розробці фортепіанної сонати Ре мажор (К.№284) Моцарта перші
чотири тональності вишикувані у квінто-квартовий ряд (a - e - h - fis), а фіс-мольний мотив далі зміщується щаблями вниз
як транспонуюча секвенція (fis, e, d). Тривалість кожної тональності - від 2 до 4 тактів, тобто їх зміна відбувається
доволі рівномірно і всі вони є рівноправними учасниками модуляційного плину. Така гармонічна компактність у парі з
раціональним, наскрізь мінорним планом сприяє динамічності розробки і забезпечує ефектний контраст до світлої і
безтурботної експозиції.

За подібним кварто-квінтовим принципом побудована й розробка фортепіанної сонати Ре мажор тв.28 Бетговена з тою
різницею, що в ній перша пара тональностей проводиться двічі, тобто квінтовий ряд наче поступово розхитується: g - d -
g - d - a -e - h). В перших частинах інших сонат того ж композитора тональні плани побудовані в концентричний спосіб. У
сонаті фа мінор тв.2,№1: As - b - c - b- As - f; у сонаті до мінор тв.10,№1: C - f - b - f - c. В обидвох творах
центром, поворотним пунктом тонального руху стають до мінор ( у першому випадку) і Ре-бемоль мажор (у другому) як
кульмінаційні зони розробок.

Важливим атрибутом розробки класичної сонатної форми є домінантовий передикт до репризи, який також будується
по-різному: чим бурхливіша, енергійніша розробка, тим він грунтовніший і триваліший. У 1 частині сонати №41 Ля-бемоль
мажор Гайдна цей домінантовий передікт лаконічний - 8 тактів, та йому передує квінтовий ланцюжок домінант як претекст
для повернення головної тональності. В увертюрі до "Чарівної флейти"(Мі-бемоль мажор) Моцарт обмежується таким
домінантовим ланцюжком, поскільки він уводить його після генеральної паузи, наче відмежовуючи від основного масиву
розробки, а крайньою у цьому ланцюжку випадає домінанта головної тональності. Тональності цього квінтового еліптичного
ряду (c - f - b - es) наділені енергією доцентрового руху, який служить адекватним замінником домінантового передикту.

Другою стилістично важливою, нарівні з тональним планом, ознакою класичної розробки є гармонічні синтагми, звороти,
поєднувані на грунті інтонаційної логіки. Ця логіка будується на різних антиноміях, контрастних парних поєднаннях, які є
джерелом виразової динаміки в музиці (форте - піано, мажор - мінор, ямб - хорей, мелодія - бас, соло - тутті, монолог -
полілог тощо). Простежимо за їх використанням у розробці першої частини сонати B-dur (К.№ 570) Моцарта.

Розвиток тематичного матеріалу проходить тут через три стадії. Перша з них - монологічна, побудована на сполучній партії
і має прозорий гомофонний виклад - мелодію з гармонічним супроводом. Двадцять тактів цієї стадії (без першого акорду,
який є сполучною інтонацією між експозицією і розробкою) складається з дев"яти розімкнених дво- або тритактових
гармонічних зворотів, кожен з яких закінчується домінантою. Гармонічна структурованість повністю узгоджена з мелодичними
структурами (фразами) крім останніх шести тактів, побудованих на пасажних фігураціях. Усі звороти підпорядковані
стабільному хореїчному ритму і наділені сильним імпульсом нестійкості, який проявляється і в тональному плані, і в
тритоні між Des i g:

|------+------+------+-----+------|
| Des  | b    | f    | c   | g    |
| 5 т. | 2 т. | 2 т. | 2т. | 9 т. |
|------+------+------+-----+------|

Наступна стадія розробки (з 23 такту) побудована на елементі теми побічної партії, діалогічної за фактурним та
інтонаційним змістом (це заголовний мотив [Titelmotiv, Kopfmotiv], підхоплений побічною партією у головної). Ця стадія
розгортається чотирма чотиритактами, які можна трактувати як такти вищого порядку, поскільки в основі кожного з них -
один акорд. Перший - на соль мажорному тризвукові, другий на тому ж акорді плюс мала септима (як домінанта до мінора),
третій - на домінорному тризвукові, четвертий - на домажорному плюс мала септима (як домінанта фа мінора). Тобто у
ритмічній організації акордів зберігається хореїчне співвідношення при значно спокійнішій гармонічній пульсації. У
третій стадії, яка починається з 38 такту, поновлюється монологічний виклад. Тональний план тут стабільніший (Es-B[b]),
зате гармонічна пульсація щоразу активніша, двотактові гармонічні звороти заміняються однотактовими. Найсуттєвішим у цій
стадії є сконцентрований прорив ямбічності в гармонічних зворотах, що й створює передумови для енергійного введення
домінантового передикту до репризи.

Цей приклад, такий типовий для Моцарта, засвідчує динамічну гру настроями-образами (Є.Назайкінський називає їх
модусами). Основою цієї гри є ефектне оперування замкненими й розімкненими гармонічними зворотами та зіставлення
монологічної і діалогічної фактур, які у взаємодії з тональним планом служать акумулятором семантики тристадійного
сюжетоподібного процесу розробки, її лінії як траєкторії розвитку.

Кінцевим частинам музичних творів притаманна специфічна гармонічна атрибутика, яка визначається основною функцією цих
частин - зупинки руху, долання раніше набутої інерції, припинення музики. Всі зусилля гармонії на цьому надважливому
етапі покладаються на таку організацію кінцевих частин музичних текстів, при якій зупинка була б природнім результатом
вичерпання музичної думки. На практиці це проявляється у функційній щільності завершальних ділянок.

Одним із численних класичних взірців гармонічного закінчення творів є завершальна партія Assai allegro фортепіанної
сонати Фа мажор Моцарта (К.№ 280) тривалістю 13 тактів. Перші 5 тактів з затактом складають два гармонічні звороти:
V116 - 16 i 116 - 116/5 - K6/4 - V - 1, наступні 6 тактів - повторення попередніх зворотів, два останні такти - двічі
повторений зворот V7 - 1. Тобто основним гармонічним змістом тут стає кількаразове проведення замкнених гармонічним
зворотів, які тут сприймаються як завершальні каденції, і в тому полягає їх семантичне значення.

Однак рівень інерційної динаміки в кожному творі інший, у зв"язку з цим віденські класики часто вдаються до додаткових
гармонічних прийомів для її розхитування. Проілюструємо це двома достатньо показовими прикладами.

Сонатне Allegro симфонії №73 Ре мажор ("Полювання") Гайдна сповнене іскристою енергією, і для її погашення, очевидно, не
вистарчало б лише кількоразової повторності завершальних кадансів. Тому композитор, тільки розпочавши завершальну
партію, насичену сфорцандо на сильних і відносно сильних долях, уводить три такти, які приголомшують своєю
неочікуваністю. По-перше, це сильний ритмічний контраст - акорди півнотами на піано і піанісімо в контексті ритмічно
активної фактури на f. По-друге, це раптова модуляція в до мінор (тональність хроматичного споріднення відносно Ре
мажора). Такий гармонічний "казус" блискуче попереджає про близьке закінчення. (прикл. 16).

На завершальних етапах блякне тематична характеристичність і на перший план виступають загальні форми руху, що стають
основою для кадансових повторень, як це можна було бачити з попередніх прикладів. Бетговен поступає так само у
завершальній партії першої частини Патетичної сонати (тт.253-310). Але в т.285 з"являється тема головної партії, що
закінчується подвійною домінантою, а в т. 295 - тема вступу, що закінчується домінантою. У т.299 - знову тема головної
партії, яка приводить до повної довершеної каденції, останньої в цій частині. Логічне її завершення вимагало ефекту
тематичної рамки як певного підсумку попереднього розвитку. Але кадансові кінцівки цих тематичних ремінесценцій свідчать
про те, що гармонічні конструкції продовжують неухильно виконувати визначену їм роль - чіткого кадансування.

Виклад у цьому есеї був сконцентрований на тих властивостях гармонічної техніки віденських композиторів-класиків, які
свідчать про її філігранний і різноманітний характер. Ті властивості спричиняють логометризм (співвідношення елементів)
гармонії, детермінований глибинним внутрішнім змістом музики. Завдяки їм ми сприймаємо цей музичний стиль як мистецький
еталон, у якому висока натхненність і художня правда поєднуються з витонченим інтелектом.

  
